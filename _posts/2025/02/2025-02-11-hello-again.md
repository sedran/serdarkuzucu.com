---
layout: post
title:  "Tekrar Merhaba"
date:   2025-02-11 23:11:50 +0000
categories: [Genel]
author: Serdar Kuzucu
permalink: /2025/02/11/tekrar-merhaba/
comments: true
post_identifier: tekrar-merhaba
featured_image: /assets/posts/hello-again/fatherhood.jpg
---

Uzun bir aradan sonra, tekrar merhaba!
Bu yazıda merak edenlere hayatımda bu süre içerisinde olup bitenleri kısaca özetliyor ve 
blogda her an meydana gelebilecek olası bir format değişikliğinden önce sizleri uyarıyorum.

<!--more-->

---

Bu yazıdan önceki son yazımı Mayıs 2021'de [Unit Test serisi](/2021/05/18/unit-test-nedir/) altında yazmıştım.
Henüz Türkiye'de, bir önceki işim [Inomera](https://inomera.com/)'da çalışıyordum ve başka şirketlerle iş görüşmelerine başlamamıştım.
2021 senesinin sonunda epey yoğun bir şekilde yurt dışı şirketlerle mülakatlara başladım ve 2022 senesinin başlarında Amazon'dan aldığım teklifi kabul ettim.
Temmuz 2022 senesinde Londra'ya taşındık ve Amazon'da çalışmaya başladım.

![Banner](/assets/posts/hello-again/london.jpg){:width="400px"}

Londra'yı keşfetme, buradaki arkadaşlarla sosyalleşme, iş yoğunluğu vs derken zaman çok hızlı geçti ve blog'u neredeyse unuttum.
Blog'u HTML'e çevirip canlıya alan travisci'daki süreci [Github Actions](https://github.com/sedran/serdarkuzucu.com/actions)'a taşınma işini bir ara yapmışım ama mesela yazılara yorum yapma özelliğini unutmuşum.
Epeydir yazıların altında bir yorum formu bile yok ama ben fark etmemişim :)

2022 senesi bu şekilde geçerken 2023 senesi geldi. Bu seneye dair aklımda kalan en önemli şey eşimin hamileliği oldu.
Oğlumuzun kalp atışını da ilk defa doğum günümde Londra'daki özel bir Türk kliniğinde duyma şansını yakaladım. 
Londra'ya bir şekilde yolu düşen Türk arkadaşların ihtiyacı olursa diye buraya web adreslerini bırakayım: [Medstar](https://www.medstar.app/)

2024 senesinin Ocak ayında ise oğlumuz Ege ile sonunda yüz yüze tanışabildik.

![Banner](/assets/posts/hello-again/fatherhood.jpg){:width="400px"}

Bu tarihten itibaren özel hayatımda bırakın blog yazmayı, whatsapp mesajlarına dönmeyi unuttuğum oldu.
Evlat sahibi olmak nasıl hem dünyanın en güzel hem de en yorucu şeyi ailecek deneyimlemiş olduk.
Ege'nin varlığıyla dünyadaki geri kalan her şey artık benim için ikinci plandan sekizinci veya dokuzuncu plana düşmüş bulunmaktadır.
Bir kez daha iyi ki doğdun oğlum.

Ve gelgelelim sene 2025 olmuş. Artık yavaş yavaş tekrar akşamları bilgisayar başına oturmaya başlıyorum.
"Uzun zamandır yoktum biri demiş öldü, şimdi de yazsınlar kral geri döndü." gibi iddialı bir laf edecek kadar bir varlık göstereceğimi sanmıyorum.
Bir önceki blog yazımı yazdığım zamanlarda insanlar o tür teknik içeriklere çoğunlukla Google'dan ulaşıp okurlardı.
Şimdilerde ben çoğu sorumu Google yerine LLM'lere soruyorum ve insanların da artık yavaş yavaş buna adapte olduğunu varsayıyorum.
Bu da uzun uzun teknik yazılar yazma veya giriş seviyesi bilgiler paylaşma hevesimi kırıyor.
Artık bizim yazdıklarımız son kullanıcıya mı hitap ediyor yoksa yapay zekayı eğiten içeriklerden mi oluyor bilemiyorum.

Velhasıl kelam, önümüzdeki günlerde ara ara tekrar bir şeyler yazmayı deneyebilirim fakat söz veremem.
Konseptimi de birazcık değiştirip artık uzun teknik yazılar yerine kısa kısa bilgiler paylaşabilirim.
Bunlar da daha çok tuttuğum notların temize çekilmesi gibi görülebilir.

Amazon kariyerimde birçok yeni şey deneyimleme fırsatım oldu.
Bunlardan en önemlilerinin de AWS'de bulunan birçok servisi bir şekilde kullanma fırsatı bulmam, ucundan kıyısından ML dünyasına giriş yapmam
ve Python dilini öğrenmem olduğunu düşünyorum. 
Amazon kültürünü yerinde deneyimlemek ve birçok yetenekli insanla birlikte çalışmak da benim için çok büyük bir artı oldu.
İlerleyen zamanlarda bu blogda pek aşina olmadığımız Python dilinde kodlara ve AWS terminolojisine denk gelme ihtimalimiz oldukça yüksek!

Daha fazla uzatmadan tekrar merhaba ve görüşmek üzere diyorum ve bu yazıyı kapatıyorum. Sağlıcakla!
